# Bloc 01. Introducció i estructura HTML bàsica

## L'origen del Web

L’any 1989, el científic **Tim Berners-Lee**, treballador del CERN, va proposar un sistema per compartir informació a través d’Internet utilitzant el concepte d’**hipertext**. Aquest sistema combinava tecnologies de xarxa amb un nou llenguatge per estructurar documents: l’**HTML**. A més, es basava en protocols com l’**HTTP**, que permetien la comunicació entre dispositius, i en eines com la **URL**, que servia per localitzar recursos dins la xarxa.

## Què és l’hipertext?

L’**hipertext** és una forma de **interconnectar** la informació dins d’un document o entre diferents documents mitjançant **enllaços** (anomenats hiperenllaços). Aquests enllaços permeten que l’usuari pugui **navegar** fàcilment d’un fragment d’informació a un altre, simplement fent un **clic** sobre l’enllaç.

Tim Berners‑Lee va aplicar aquest concepte per crear **HTML (HyperText Markup Language)**, que permet incorporar **hiperenllaços** dins d’un document. Aquesta capacitat de connectar informació de manera senzilla i flexible és la base de la navegació per Internet tal com la coneixem.

A finals de 1990, va desenvolupar el primer navegador i servidor web, executat en un ordinador **NeXT**. Finalment, el **6 d’agost de 1991**, va publicar el primer lloc web de la història, fent el projecte **accessible a tothom**. Així naixia la **World Wide Web**.

## La World Wide Web 

Tim Berners-Lee no només volia compartir documents a través d'Internet sinó que pretenia **interconnectar-los**, i això va ser possible gràcies a l'ús de l’**hipertext**. Aquesta idea de documents interrelacionats va canviar completament la manera de consultar i explorar la informació a la web. Els usuaris podien desplaçar-se lliurement per una **teranyina de continguts**, en lloc de consultar els documents de forma lineal. Tim Berners-Lee descrivia aquest conjunt de connexions com un **oceà d’informació**, on els **navegadors web** serien les eines per moure’s entre les diferents illes de coneixement.

> "El web no és només una col·lecció de pàgines, sinó una xarxa d’informació interconnectada."  
> — *Tim Berners-Lee*